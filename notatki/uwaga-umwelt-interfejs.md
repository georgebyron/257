---
description: >-
  https://docs.google.com/document/d/1CqG7E8RZKMe1Ipcv8MvjrBA6QGbmzZ6RSq-wiRymzV8/edit#
---

# Uwaga, Umwelt, Interfejs

Na początku drugiej części Technics and Time, francuski filozof Bernard Stiegler czyni spostrzeżenie, że zwykła osoba żyjąca dwa wieki temu mogła spodziewać się, że umrze w tym samym łóżku, w którym przyszła na świat. Przez całe swoje życie jadła to samo, z miski przekazywanej w jej rodzinie z pokolenia na pokolenie. Rytm życia dyktowany był przez zmieniające się pory roku, a raz wypracowane rutyny nigdy nie ulegały zmianie. Taki świat wydawał się być całkowicie stabilny. Jeżeli dochodziło do jakiejkolwiek zmiany, była ona spowodowana nadzwyczajnymi okolicznościami, których pojawienie się było mało prawdopodobne.

Płynna nowoczesność wydaje się być całkowitym przeciwieństwem takiego obrazu świata. Ze względu dynamiczną zmienność naszego otoczenia, żyjemy pod ciągłą presją  dostosowywania do niego. Podobnie jak oprogramowanie w urządzeniach, z których korzystamy, również i my musimy być na bieżąco aktualizowani. Aby tego dokonać, zmuszeni jesteśmy przetwarzać większe ilości informacji w krótszym okresie czasu. Jak zauważa Benjamin Noys, dzisiaj szybkość jest problemem. Powinniśmy tworzyć więcej, pracować więcej, bawić się więcej i więcej konsumować. Dynamika współczesnego świata wymusza na nas wejście w bliższą relację z technologią przetwarzania informacji. Prowadzi to do zmiany obrazu naszej rzeczywistości, a co za tym idzie - naszego sposobu bycia w świecie. Kluczową rolę w tym procesie odgrywa uwaga, jako podstawowy mechanizm selekcji informacji oraz interfejs, który umożliwia interakcję z systemami informatycznymi.  


## Umwelt

Aby dogłębniej zrozumieć, w jaki sposób konstruujemy obraz otaczającej nas rzeczywistości, chciałbym odwołać się do koncepcji Umweltu opracowanej przez niemieckiego biologa Jakoba Johanna von Uexkülla.

W artykule ze zbioru Niegeschaute Welten: die Umwelten meiner Freunde z 1936 roku Uexküll charakteryzuje Umwelt jako obraz rzeczywistości, który każdy indywidualny organizm buduje w oparciu o informacje dostarczane przez jego narządy sensoryczne. W celu podjęcia interakcji z najbliższym otoczeniem, żywe organizmy muszą najpierw poznać możliwości działania, jakie ono oferuje. Umwelt nie jest biernym opisem rzeczywistości, jest aktywnie wytwarzany przez akcje, jakie organizm podejmuje w swoim środowisku. Jego powstanie dokonuje się w ramach opisanego przez niemieckiego biologa cyklu funkcjonalnego \(Funktionskreis\), który jest procesem aktywnej wymiany informacji między środowiskiem i organizmem.  


![](https://lh3.googleusercontent.com/IX8jAhiw6AtmesJ5_R62ksuMPKamBT3hGZbhvv4DAxWdOD4hayZA2DnFQtrV0OEtEXIoToCOOv6GAoiC9_kAuP-0YO_8HysYKhwEcTC5w3d1rphxQAeewHoSEpFoWTFDFgR9S6bm)

Cykl funkcjonalny dzieli rzeczywistość podmiotu na świat wewnętrzny \(Innenwelt des Subjektes\) i pewną zewnętrzność \(Gegenfüge\), w której podmiot jest zanurzony. Obraz rzeczywistości \(Umwelt\) powstaje na podstawie bodźców, napływających z zewnętrznej struktury. Każda informacja docierająca do receptorów, a następnie zinterpretowana przez rejestr sensoryczny \(Merkorgan\) jest jednocześnie bodźcem wywołującym akcję. Zdaniem Uexkülla, organizm buduje swój Umwelt jedynie poprzez działanie w nim. Tak rozumiane przetwarzanie informacji, odnajdywanie się w świecie, dokonywanie jego opisu jest działaniem.

Uexküll omawia działanie cyklu funkcjonalnego na przykładzie samicy kleszcza wchodzącej w interakcję z ssakiem. Gruczoły skóry ssaków są nośnikami pewnej cechy \(Merkmalträger\), którą jest kwas masłowy, a który pobudza komórki receptorowe kleszcza. Odpowiedni rejestr sensoryczny wytwarza znak-cechy \(Merkzeichen\), który w organizmie kleszcza wykorzystywany jest jako wskazówka-bodziec przypisany do ssaka. Kiedy znak cechy zostaje odebrany przez rejestr sensoryczny, ten pobudza system reakcji i sprawia, że kleszcz skacze. W momencie kiedy kleszcz ląduje na sierści ssaka, jego rejestr sensoryczny odbiera inną jakość bodźców i zmienia jego sposób zachowania. Jak długo kleszcz nie dotrze do nagiej skóry, tak długo będzie działał w tej pętli funkcjonalnej. Kiedy jego sensory zostaną pobudzone przez temperaturę nagiego ciała, ponownie ulegnie zmianie jego zachowanie.  


Uexküll uchodzi za pioniera semiotycznego podejścia w biologii, czyli takiego, w którym zachowanie i zdolności żywych organizmów interpretowane jest przez analizę procesów tworzenia, odbierania i przekazywania znaków. Wystarczy dokonać opisu zaledwie kilku cykli funkcjonalnych, żeby w pełni scharakteryzować zachowanie kleszcza i sposób, w jaki powstaje jego Umwelt. Oczywiście, ze względu na dużo bardziej rozbudowany mechanizm poznawczy człowieka, próba opisu wszystkich cykli funkcjonalnych jakie zaangażowane są w powstawanie naszego Umweltu wykracza poza nasze możliwości. Zresztą, sam Uexküll stwierdził, że nie wie w jaki sposób opisać zależność występującą pomiędzy rejestrem sensorycznym, a systemem reakcji - w jego modelu podmiot wciąż pozostaje zagadką.  


Wydaje mi się jednak, że sam model cyklu funkcjonalnego można wykorzystać w celu opisania współczesnego stechnologizowanego Umweltu, jeżeli zmienimy poziom opisu z semiotycznego na semantyczny. Zdaniem brytyjskiego filozofa Luciano Floridiego, każda prawidłowo rozwinięta ludzka inteligencja przyjmuje w świecie pozycję semantyczną. Mówiąc dokładniej, nasz organizm nie rozpoznaje danych, którym nie jest w stanie nadać znaczenia. Wszystko to, co możemy umieścić pod terminem surowych danych \(raw data\), to dane które nie posiadają specyficznej czy odpowiedniej interpretacji. Nie wiemy o nich nic, prócz tego, że nie zostały jeszcze zinterpretowane. Nigdy nie postrzegamy danych w odosobnieniu, zawsze dokonuje się to w pewnym kontekście, który nadaje im znaczenie. Floridi zauważa, że kantowski podział na fenomen \(phenomena\) i rzecz samą w sobie \(noumena\) można interpretować jako podział na informacje i dane, gdzie doświadczanie Umweltu jest kontekstem, w którym niezinterpretowane dane nabierają znaczenia, zaczynają być postrzegane jako informacje. Ich ciągły przepływ w cyklu funkcjonalnym wytwarza Umwelt, który nie jest dany raz na zawsze. Jest aktywnie tworzony i ulega ciągłej zmianie wraz z procesem przetwarzania informacji.

Semantyczny zwrot ku świata jest reakcją na napierający z zewnątrz chaos, rozumiany jako pozbawiony jakiegokolwiek znaczenia brak uporządkowania. Stawanie wobec braku jakiegokolwiek znaczenia, jest stawaniem wobec nicości. Aby wypełnić semantyczną pustkę, pochłaniamy każdy dostępny nam bit informacji. Nasze życie mentalne, to, jak postrzegamy i odnajdujemy się w świecie, jest rezultatem przeciwstawienia się tej pustce. Tym samym, jego charakter zależy w dużej mierze od tego, w jaki sposób zinterpretujemy dane, które napływają do nas z zewnątrz i jakie na ich podstawie podejmiemy działanie.

## Interakcja

Informacja, która wpływa na to, jakie podejmiemy działanie, może być określona mianem afordancji. Jest to termin wprowadzony przez amerykańskiego psychologa Jamesa Gibsona w jego pracy The Ecological Approach to Visual Perception. Afordancją jest zaobserwowana cecha środowiska, która informuje o możliwości podjęcia w nim pewnej akcji. Jest ona zawsze bezpośrednim rezultatem relacji w jaką struktura organizmu wchodzi ze strukturą swojego otoczenia, trudnym do uchwycenia fenomenem, który rozgrywa się na przecięciu rzeczywistości wewnętrznej i zewnętrznej. Afordancje nie są opisem cech otoczenia, ani jego reprezentacją w modelu mentalnym obserwatora. Nasze nastawienie wobec otaczającego nas świata, a zarazem stan świata w danej chwili, ma realny wpływ na to, jakie afordancje zostaną dostrzeżone, a jakie nie. Można powiedzieć, że afordancje zacierają granicę pomiędzy rzeczywistością obiektywną, a subiektywną. Ze względu na to, że trudno je jednoznacznie umiejscowić po którejkolwiek z tych stron, a tym samym jasno określić ich roli, po dziś dzień prowadzi się wiele dyskusji na ich temat. Co jednak jest kluczowe w kontekście prowadzonych rozważań, to założenie, że kształt Umweltu w dużej mierze determinowany jest przez afordancje, czyli dostrzeżone możliwości do podjęcia akcji, które w nim odnajdujemy. Można zatem założyć, że jak długo nie dokonujemy opisu przedmiotu, a jedynie wykorzystujemy możliwości, które nam oferuje w celu wykonania pewnej akcji, tak długo informacja, którą przetwarzamy, ma charakter afordancji. Wystarczy jednak skupić na nim uwagę, dokonać opisu, a tym samym wyodrębnić z otoczenia, żeby utracić sprawczy charakter afordancji na rzecz jej charakterystyki.    


Wydaje się, że podobnie postrzeganie najbliższego otoczenia opisuje Martin Heidegger w swojej analizie narzędzia. Heidegger wprowadził podział na poręczny \(Zuhanden\) i obecny \(Vorhanden\) sposób obcowania z rzeczami. Z narzędziem obcujemy na sposób poręczny - nie muszę znać jego opisu, wiedzieć do czego służy, żeby z niego korzystać. Narzędzie nie musi być wyodrębnione z otoczenia, żebym mógł z niego korzystać. Doświadczam efektów działania narzędzia, niekoniecznie będąc świadomym jego obecności w moim otoczeniu. Mimo to, ono wciąż umożliwia mi moje działanie. Na co dzień zapominam o swoich okularach, które noszę na nosie, bijącym sercu, które utrzymuje mnie przy życiu, czy słońcu, które sprawia, że w dzień jest jasno. Pomimo tego, że te obiekty konstytuują moje najbliższe otoczenie i mnie samego, nie poświęcam im uwagi. Pozostają one wycofane. Jeżeli jednak zwrócę uwagę w ich stronę, będę w stanie je opisać i wyodrębnić spośród innych, staną się one dla mnie obecne. Jak zauważa Graham Harman:  


“W zasięgu świadomej uwagi znajduje się jedynie drobna część naszego życia. Przedmioty przeważnie wycofują się w mroczną, podziemną strefę, która wspiera naszą świadomą aktywność, choć sama rzadko pojawia się w polu widzenia. \(...\) Analiza narzędzia nie dotyczy wyłącznie młotków, wiertarek, noży i widelców, lecz wszystkiego co istnieje. Wszystkie byty bowiem chętniej usuwają się w tajemnicze czeluście, niż pojawiają się przed umysłem.”  


Nasze najbliższe otoczenie wypełnione jest obiektami, na które nie zwracamy uwagi. Generują one jednak pewne możliwości i ograniczenia, o których nie myślimy, jeżeli nie wynikają one z chęci podjęcia pewnej akcji. W momencie działania, zwracamy się ku możliwościom otoczenia i sięgamy po narzędzie, które jest transparentne, znika, aby służyć jakiemuś celowi. “Narzędzie jest z istoty &lt;&lt;czymś do tego, ażeby...&gt;&gt;”. W świetle dotychczasowych rozważań można stwierdzić, że pierwszym krokiem w celu użycia narzędzia, wydobycia go z “podziemnej strefy”, jest dostrzeżenie afordancji w otoczeniu. Muszę chcieć coś zrobić, posiadać potrzebę do zaspokojenia, żeby wyłowić odpowiednie cechy otoczenia, które mogłyby tę potrzebę zaspokoić. Intencjonalnie zwracamy się w stronę świata, surowych danych, żeby nadać im pewne znaczenie. Nie muszę jednak nazywać narzędzia, żeby z niego skorzystać. Znaczenie może wyłaniać się w działaniu. Podobnie afordancja nie musi zostać opisana, żeby dostrzeżona umożliwiła wykonanie akcji.  


Przyjmując założenie, że Umwelt kształtuje się na drodze wymiany informacji z otoczeniem, w działaniu, które umożliwione jest przez dostrzeżenie afordancji, można dokonać przetworzenia przywołanego wcześniej schematu cyklu funkcjonalnego, w następujący sposób:

![](https://lh5.googleusercontent.com/UlGO2o36PVMSOSsny2YIZFtvrX6nX-jQgOrhU6xuYftmvp5A5eb2Z-zAKGBbay0qamNl7Fi9uyZMrY3G1Mpar0caEGYtXULNhzTTj_Li5wqY8nITkdHLsqi4NTb7YMUJdRgTK7eg)

Intencjonalne nastawienie wobec świata, w celu uporządkowania napływających z niego danych, wychwytuje możliwości podjęcia akcji, które przejawiają się pod postacią afordancji. Im szybciej informacja o możliwości podjęcia akcji zostanie przetworzona po stronie podmiotu, tym szybciej akcja zostanie wykonana \(co zaowocuje niskim zużyciem zasobów energetycznych, uzyskaniem informacji zwrotnej i rekonfiguracją otoczenia\). Jednak w momencie kiedy podmiot podda afordancję analizie, stanie się ona jedynie opisem jednej z wielu cech, determinowanej przez obecny kontekst \(Umwelt\).  


Zdaniem amerykańskich psychologów Fergusa I. M. Craika oraz Roberta Lockharta informacja, która dociera do naszego organizmu, może być przetwarzana na jednym z kilku poziomów. Głębokość związana jest z ekstrakcją znaczenia, które udało nam się wydobyć z docierających do nas danych.  
  


![](https://lh3.googleusercontent.com/wzO8xQMWvHgwEJWOG11QgTNRdwsUmyyGjSM6sfrd2GSOH4v3trTbQcJPb1TjshimVQoI-EZMPqjGR0B3vgVA-xLq3kx22RqKzNPbCDuilQc5_s6y5V6knYjDAQaPht5jG8z4-pW3)

Na poziomie sensorycznym jesteśmy w stanie zinterpretować podstawowe cechy docierającej do nas informacji o obiekcie, związane z jej fizycznymi właściwościami \(kolor, kształt\). Na kolejnym poziomie identyfikujemy jego znaczenie, to czym dany obiekt jest, a na ostatnim wszelkiego rodzaju reguły, którym podlega. Można to zilustrować na przykładzie percepcji portretu Jana III Sobieskiego. Najpierw dostrzegam postać, którą identyfikuję jako mężczyznę z wąsem. Kolejno rozpoznaję w nim króla Jana III Sobieskiego. Im dłużej poświęcam mu uwagi, tym więcej informacji na jego temat sobie uświadamiam.

Płytki poziom analizy bodźców gwarantuje szybszy, ale mniej poprawny proces selekcji informacji. Natomiast głęboki poziom przetwarzania informacji pozwala na dokonanie bardziej złożonych analiz selekcyjnych.

## Infosfera

Rozwój technologii informacyjnych sprzyja postrzeganiu rzeczywistości przez pryzmat procesów przetwarzania informacji. Stopniowo zarzucamy interakcję z obiektami analogowymi, na rzecz obiektów cyfrowych. Tworzymy kolejne przestrzenie, w których może dochodzić do interakcji i w których spędzamy coraz więcej czasu. Wszystkie one składają się na infosferę. W najprostszym rozumieniu, infosfera jest środowiskiem, w którym dochodzi do interakcji w ramach przetwarzania i przesyłania informacji. Cyberprzestrzeń obejmuje jedynie pewien pod-region infosfery. W jej ramy wchodzą również przestrzenie wypełnione informacją analogową.

W najmocniejszym rozumieniu, infosfera może być rozumiana zamiennie z rzeczywistością. W tym sensie istnieje tylko to, z czym jesteśmy w stanie wejść w interakcję.

Floridi zauważa, że nasze życie przestaje być on-line lub off-line - granica pomiędzy tymi obszarami coraz bardziej się zaciera. Wraz z rozwojem takich technologii jak Ubiquitous Computing czy Internet Rzeczy wkraczamy coraz bardziej w sferę onlife. Przekształcamy nasze analogowe urządzenia tak, żeby stały się one częścią infosfery. Nie kupujemy już płyt, ale wciąż słuchamy tych samych utworów. Albumy ze zdjęciami mamy zawsze przy sobie. Materialność przedmiotu przestaje mieć znaczenie, jeżeli posiadamy jego cyfrowe odwzorowanie. Towarzyszące nam na każdym kroku narzędzia cyfrowe \(oprogramowanie, aplikacje, bazy danych...\) są zbudowane z tego samego materiału, co dane, którymi manipulują. Metaforycznie, to tak, jakby pompy i inne urządzenia hydrauliczne konstruować z lodu. Nie można rozróżnić aplikacji od danych, kiedy patrzy się na powierzchnię dysku twardego.

My też przestajemy być zwykłymi organizmami, a stajemy się inforgami. Coraz częściej delegujemy nasze zadania, procesy decyzyjne, wspomnienia na zewnętrzne urządzenia. Tym samym infosfera nie jest kształtowana jedynie przez nasze działanie, ale również przez działania innych agentów nie-ludzkich, które funkcjonują i przetwarzają informacje w tej samej przestrzeni co my.

Większość naszych akcji jest zapośredniczona przez urządzenia cyfrowe, nawet jeżeli nie jesteśmy świadomi, że z nich korzystamy. Dotychczas narzędzie, rozumiane na sposób heideggerowski, wyłaniało się z naszego otoczenia i odpowiadało naszym aktualnym potrzebom. W infosferze jego rolę zaczął pełnić interfejs: narzędzie-znak. Tak jak znak jest obserwowalnym efektem rzeczywistości, który odsyła do innego znaczenia, tak interfejs stał się narzędziem-znakiem delegującym swoją sprawczość. Jak zauważa amerykański teoretyk dizajnu Benjamin Bratton w swojej książce The Stack, interfejs jest punktem kontaktu pomiędzy dwoma systemami, w którym dochodzi do wymiany pomiędzy nimi. Interfejs prezentujący pewną afordancję, jest punktem dzięki któremu jednocześnie uzyskujemy informacje o świecie i podejmujemy w nim działanie. Jednak w przeciwieństwie do obiektów z naszego najbliższego otoczenia, interfejsy umożliwiają nam działanie na odległość. Wraz z pojawieniem się infosfery przestrzeń naszej aktywności została rozwarstwiona, przestaliśmy być ograniczeni jedynie do jej fizycznego wymiaru. Lokalizacja nie determinuje funkcji przestrzeni, to jej funkcja określa jej charakter. Dzięki infosferze, to samo łóżko może być zarówno miejscem wypoczynku, jak i pracy. To czym jest dana przestrzeń określone jest przez działanie jak w niej wykonujemy. To zaś określane jest przez naszą aktywność w infosferze, w której gromadzimy, publikujemy i przetwarzamy dane.  


## Uwaga

Wraz ze zwiększeniem naszej aktywności w środowisku informacyjnym, wzrasta ilość informacji, które musimy przetwarzać. Głównym mechanizmem służącym selekcji napływających informacji jest uwaga. To ona jest odpowiedzialna za zapobieganie negatywnym skutkom przeładowania systemu poznawczego przez nadmiar danych. Aby zwiększyć swoje szanse na przetrwanie, organizm musi wyłowić ze swojego otoczenia informacje, które sygnalizują coś ważnego. Jednocześnie, nasz umysł funkcjonuje efektywnie jedynie wtedy, kiedy w tym samym czasie analizujemy niewielkie ilości informacji.

Uwaga jest w stanie skupić się na jednym obiekcie percepcji, jednym źródle stymulacji lub jednym temacie myślenia. W dynamicznie zmieniającym się środowisku, uwaga zmuszona jest do ciągłej zmiany swojej orientacji. Jej działanie jest związane z wydatkowaniem energii, którą nasz organizm, stara się zachować. W sytuacji, kiedy musimy sobie poradzić z dużą ilością informacji do przetworzenia, tak jak ma to miejsce w obecnym kształcie infosfery, funkcjonujemy głównie na płytkim poziomie przetwarzania informacji. Jak zauważa Byung-Chul Han:  
  


Nie tylko multitasking, ale także czynności w rodzaju grania na komputerze wytwarzają szeroką, ale płytką uwagę, podobną do czujności dzikiego zwierzęcia. Najnowsze trendy społeczne i strukturalne przemiany postrzegania coraz bardziej przybliżają ludzkie społeczności do życia w stanie dzikiej natury.  


Żeby przyspieszyć i wspomóc działanie uwagi w środowisku informacyjnym, projektuje się uproszczone interfejsy, ułatwiające szybkie i bezwysiłkowe podejmowanie decyzji. Nasza uwaga zostaje poszerzona, dzięki czemu jesteśmy w stanie więcej pracować, więcej tworzyć, więcej się bawić i więcej konsumować w krótszym okresie czasu. Przy wzmożonej produkcji informacji i nawarstwieniu się jej poziomów, interfejsy zaczęły pełnić rolę schematów decyzyjnych. Bratton zwraca uwagę na to że interfejs z konieczności ogranicza liczbę możliwych interakcji do podjęcia, dokonując za nas wstępnej selekcji. Każdy interfejs pełni rolę podsumowania, uproszczenia, gotowego zestawu odpowiedzi do wyboru. Bardzo często jeden interfejs odsyła do drugiego, budując nawarstwiającą się strukturę interfejsów. Wraz z przenoszeniem kolejnych aspektów naszej codzienności do sieci, staje się to jednak koniecznością.  
Franco “Bifo” Berardi dostrzega we wdrażaniu prostych interfejsów ryzyko pojawienia się nowych mechanizmów kontroli. Skoro z natury jesteśmy skąpcami poznawczymi i unikamy podejmowania decyzji, interfejsy stanowią świetne narzędzie, które zdejmuje z nas brzemię wysiłku poznawczego. Im łatwiej wykonać jakąś akcję i uzyskać natychmiastową gratyfikację, tym chętniej przystępujemy do jej podjęcia. Brak głębszego namysłu nad konsekwencjami decyzji oraz fizyczne oddalenie od ich rezultatu \(w końcu dzięki interfejsom, możliwie jest wykonywanie akcji “na odległość”\), sprawia że ochoczo przenosimy nasze codzienne aktywności w obszary przestrzeni cyfrowej. Współcześnie, coraz więcej wysiłku jest wkładane w produkcję urządzeń umożliwiających głębszą integrację z infosferą. Powoli odchodzimy od graficznych interfejsów użytkownika na rzecz interfejsów naturalnych, mających możliwość zdigitalizowania każdej czynności, którą dokonujemy w przestrzeni fizycznej. Rzesze projektantów interfejsów eksplorują poszczególne fragmenty infosfery i zgłębiają kontekst użytkowników, w celu zaprojektowania i wdrożenia uproszczonych modeli rzeczywistości. Opisywany przez Floridiego proces syntezy domeny off-line i on-line w sferę onlife, wiąże się z procesami gromadzenia i przetwarzania danych. Im więcej wiedzy jest gromadzonej o użytkownikach, tym łatwiej jest kształtować ich zachowania i ukierunkowywać uwagę.

