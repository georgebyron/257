---
description: >-
  (2016) na podstawie:
  http://www.e-flux.com/architecture/superhumanity/68640/on-anthropolysis/
---

# Antropogeneza i Antropocen

1.

Lubimy spoglądać w przeszłość aby odgadnąć chwilę, w której małpa stała się człowiekiem. Szukamy tego jednego zdarzenia, tej jednej chwili, która na zawsze zmieniła losy ziemi. Mimo tego, że wielu z nas akceptuje teorię ewolucji, trudno jest nam myśleć o początkach człowieka w formie długotrwałego procesu. Nasze myślenie zdominowane jest przez czas społeczny, któremu łatwo wyznaczyć miejsce w historii.

Jeszcze przed spopularyzowaniem teorii ewolucji w XIX wieku, taki sposób spojrzenia na rzeczywistość był jak najbardziej zrozumiały. Nim zrobiło się głośno o teorii Darwina, człowiek zajmował miejsce korony stworzenia. Antropogeneza \(powstanie człowieka\) była wydarzeniem historycznym, mimo że historia może być uznana za wytwór typowo ludzki. Mity o powstaniu świata, obecne w każdej religii, w znaczącym stopniu wpływały na porządek społeczny i kształtowały relację człowieka do rzeczywistości. Wypracowany w ten sposób czas ludzki, czas mierzony w społeczeństwie, szedł w parze czasem planety. Początek świata, był początkiem człowieka. Dzisiaj wiemy jednak, że to nieprawda.  


XIX wiek to również początek przeprowadzania badań i wykopalisk geologicznych na szeroką skalę. Te wykazały, że czas ludzki i czas planety są całkowicie wobec siebie rozbieżne. Ziemia okazała się być dużo starsza od ludzi. My jesteśmy tu tylko przez chwilę, kiedy przed nami, na jej powierzchni, przewalały się już niezliczone ilości biomasy. Dzisiaj odnajdujemy ją pod postacią paliw kopalnych. Wykopujemy szczątki wielkich gadów, odnajdujemy odbicia paproci w węglu i toczymy wojny o złoża ropy naftowej. Wszystkie te surowce mają swoje źródło w życiu, które pojawiło się na Ziemi na długo przed pojawieniem się człowieka.  


Im więcej kopaliśmy, tym więcej dowiadywaliśmy się o naszej planecie i o sobie. Paliwa kopalne pozwoliły nam rozwinąć technologię, przemysł i kulturę - pozwoliły nam popchnąć cywilizację do przodu w zaskakującym tempie. Biomasa zalegała pod powierzchnią ziemi kilka milionów lat, nam wystarczyły niecałe dwa wieki, żeby dogłębnie ją wyeksploatować. Nasze działania, zarówno na jak i pod powierzchnią ziemi, przyczyniły się do nastania nowej epoki geologicznej - antropocenu.  


2.

Epoka antropocenu dobitnie uświadamia nas o tym, że pierwszy raz w dziejach świata, rytm rozwoju planety zrównał się z rytmem rozwoju cywilizacji ludzkiej. Przed nastaniem antropocenu, kiedy człowiek zajmował jeszcze miejsce korony stworzenia, byliśmy święcie przekonani o tym, że dzieje świata są dziejami człowieka. W momencie kiedy dowiedzieliśmy się, że nie jest to prawdą, dzieje świata w istocie stały się dziejami człowieka. Z jednej strony, ingerencja w zewnętrzną powłokę ziemi pozbawiła nas złudzeń odnośnie jej wieku i tego, że czas planety jest zsynchronizowany z czasem historycznym, z drugiej strony ta sama ingerencja doprowadziła do synchronizacji czasu planety z czasem historycznym. To co kiedyś było mitem, dzisiaj stało się prawdą.

Wobec wymienionych faktów, Bratton stawia pytanie: czy pojawienie się człowieka \(antropogeneza\) implikuje nastanie antropocenu? Inaczej, czy w obu tych pojęciach anthropos odwołuje się do tego samego? I jeżeli tak, to jaki będzie post-antropocen, jeżeli nadejdzie?  


Z jednej strony, kierunek, który obraliśmy, a który doprowadził nas do miejsca, w którym teraz jesteśmy, charakteryzuje się roszczeniowym nastawieniem do rzeczywistości, powoduje masowe wymieranie gatunków \(w tym ludzi\) i nieubłaganie prowadzi do nastania nowej geologicznej ery bez bogatych złóż paliw kopalnych i bez nas.  


Z drugiej strony, może antropogeneza jest częścią technogenezy? Francuski filozof Bernard Stiegler uważa, że rozwój techniki jest nierozerwalnie sprzężony z rozwojem człowieka. Technika nie powstałaby bez człowieka, tak samo jak człowiek nie mógłby powstać bez techniki. A gdyby to nie chodziło o nas, tylko o technikę właśnie? Może jesteśmy jedynie etapem, środkiem do osiągnięcia pewnego celu, którego nie jesteśmy w stanie pomyśleć, bo dalece wykracza on poza nasze możliwości poznawcze? Założenie, że komputacja - jak w innym miejscu zauważa Bratton - nie została przez nas wymyślona, tylko odkryta, stawia nas w zupełnie nowym położeniu. Jesteśmy świadkami powstawania nowych organicznych i nieorganicznych gatunków, przeobrażaniu się istniejących, odkrywaniu i wykorzystywaniu tego co odkryte by doskonalić to, co napotykamy na drodze. To co typowo ludzkie staje się coraz bardziej rozmyte, coraz bardziej wtapiamy się w epokę świata, którą sami zapoczątkowaliśmy.  


Tym samym pytanie o kolejną epokę, jest pytaniem o to jaki będzie człowiek lub czy człowiek w ogóle będzie. Jakkolwiek byśmy na to nie spojrzeli, człowiek jakiego znamy przeminie.  


3.

Świadomość tego co nadejdzie uderza nie tyle w indywidualną tożsamość, co tożsamość kolektywną.  


Symptomatyczne stają się festiwale strachu, które są dominującym nurtem w obecnym dyskursie politycznym. Najłatwiej jest dzisiaj zaprzeczyć temu, że coś takiego jak antropocen ma miejsce, uderzyć w podstawy nauki, zwrócić się ku post-prawdzie i znaleźć filozoficzne uzasadnienie dla anty-modernizmu.  


Zdaniem Brattona dzisiejszy klimat polityczny dobrze ilustruje pojęcie teologii politycznej, której autorem jest Carl Schmitt: funkcją państwa staje się generowanie religijnej fabuły. Przestraszeni, zwracamy się w stronę mitów, kulturowych tradycji, nowych narracji, tego co było. Żeby zapanować nad rzeczywistością, trzeba ją zaklinać. Wraz z powrotem mentalności plemiennej, wracają szamani.  


Ludzie głosują na umysł, wierząc w wyższość myśli nad materią. Materia jednak pozostaje nieubłagana.  


4.

Spójrzmy na to z innej strony.

Jesteśmy wytworem naszej planety. To ona wyhodowała na sobie biomasę szarych komórek, który okazał się najlepszym mechanizmem wytwarzającym nowe struktury, które wpływają na jej kształt. Jak pisał Nikolai Fedorov - jesteśmy medium, przez które planeta myśli. Między innymi dzięki temu planeta wie, ile ma lat i ile może mieć ich jeszcze przed sobą.  


Należy zatem postawić sobie faustowskie pytanie: czy w obliczu unicestwienia setki milionów lat gromadzenia biomasy dla dwóch wieków paliwa i inaugaracji masowego wyginięcia, ta wiedza ma jakikolwiek sens?  


Czy kolejny przewrót kopernikański wymaga, żebyśmy zniszczyli to co poznane, czy to tylko prowizoryczne uderzenie, które zacieśni relację pomiędzy znanym i poznającym?  


Wszyscy ci, którzy występują przeciwko osiągnięciom nauki i techniki powiedzą, że nie było warto. Dla żyjących istot nie ma różnicy, czy ziemia kręci się wokół słońca, czy to słońce kręci się wokół ziemi. Zdaniem anarcho-prymitywisty Johna Zerzana wiedza naukowa to nic innego jak tylko pewne konstrukty symboliczne, które są żródłem dominacji i relacji władzy: od agrokultury do globalnych rządów. Wytwarzamy wiedzę, żeby uzasadnić swoją pozycję wobec innych. W takim ujęciu, kosmiczna samoświadomość nie jest wystarczającą nagrodą.  


Nawet jeżeli przepalenie kilku milionów lat biomasy nie było warte momentu, w którym obecnie się znajdujemy, to wciąż mamy szansę to zmienić. Nasze życie zaczęło się od egzystencji na poziomie pierwotniaka, który szukał wokół siebie jedzenia, przyjaciół i wrogów. Dzisiaj też trochę przypominamy pierwotniaka, ale na kosmiczną skalę. Ludzie mogą być medium \(planetarnej\) samorealizacji.  


Przeszliśmy długą drogę od materii do meta-pozania. Inteligencja zaczyna być wbudowywana w materię - coś wykracza poza nią, wypływa z niej, dokonuje analizy na abstrakcyjnym poziomie, żeby na powrót się w nią wcielić.  


Skoro antropocen związał czas ludzki z czasem planety, to najlepiej byłoby, żeby to czas ludzki zaczął biec w tempie czasu planetarnego, niż na odwrót. Nasze działania powinny przyjąć perspektywę ponadczasową \(ponad czasem historycznym\). Dokładnie taką samą perspektywę, którą znajdujemy w refleksji nad geologiczną przeszłością planety.  
  


